धेरै-धेरै पहिलेको कथा हो यो,अतीतको यति धमिलो गर्भबाट आएको कि वर्तमानमा हाम्रो कानमा यो पुराणजस्तो ध्वनित हुन्छ।
प्राचीन वृत्तान्तहरूलाई आजकालका हामी आफ्नो वैयक्तिक अनुभवद्वारा ग्रहण गर्न सक्दैनौं, ती हाम्रा जीवनका जीवित अनुभूति हुन सक्दैनन्। न आफ्नो प्रेमको न्यानोले हाम्रो हृदयलाई तताउन सक्छन्, न आफ्नो  दु:खले  हाम्रो आँखालाई रस्राउन नै सक्छन्। हाम्रो जीवनको अनुभवसँग असम्बद्ध ती पुराना घटनाहरूले सत्य र असत्यको मापबाट आफूलाई एकदम मुक्त पारिसकेका हुन्छन् । हामी यो अनुसन्धान गर्दैनौं कि कहाँसम्म त्यसका वर्णन सत्य छन् या असत्य । यदि तिनले हामीमा चाख उत्पन्न गराउन सक्दछन् भने केवल यस कारणले कि ती कथाहरूमा हामी स्थान-कालोत्तरका केही सङ्केत पाउँछौं केही प्रतीकात्मक प्राप्ति तिनमा रहेकाले । दश हजार वर्ष बाँच्ने ऋषि वैज्ञानिक सत्य होइन, न चित्रकारले कागतमा रेँगेको रातो सूर्य नै वैज्ञानिक सत्य हो। ती प्रतीक हुन्। अनुभवभन्दा बाहिर पाउन सक्ने चाख प्रतीकात्मक हुन्छ, सङ्केतजनित । त्यसैले यो कथा सत्य र असत्यको तराजुमा नजोखिने एउटा वृत्तान्त हो। यसको महत्त्व पौराणिक छ, सङ्केतमय, र छ प्रतीकात्मक । 
हिमालयका पर्वतहरूका कुना-काप्चाभित्र नागबेली बनाउँदै कौशिकी नदी पहाडहरूको काखको बन्धनबाट फुत्केर एउटी वयप्राप्त रमणी आफ्नो उन्मुक्ततामा मातृगृह त्यागी उम्केजस्ती वराहक्षेत्रको चतरानामक समथल प्रदेशमा आफ्नो सम्पूर्ण प्रवेग र शक्तिका साथ हठात् सहस्र कण्ठले सीत्कार गर्दै निस्कन्छिन् । त्यो प्रान्त अनेक किसिमका वृक्ष, गुल्म, लता र झ्याङको बाक्लो वन-जङ्गलले यसरी आविष्ट थियो मानों त्यो एउटा भूखण्ड नभएर गाढा हरियो रङको सघन कालिमामय दैवी टाटो हो- पृथ्वीउपर जमोठ भएर त्यसै अडिरहेको | वायुमा पनि सजल हरितिमा व्याप्त रहन्थ्यो । त्यो हरियोपनाको महासागरले पृथ्वीको यावत् लक्षणलाई गर्भास्थ गरेको थियो, यहाँसम्म कि पश्चिमतिरको शैवालिक पर्वतसमेत त्यसमा डुबेर अस्तित्वविहीन हुन गएको थियो। उत्तरमा केही टाढासम्म त्यो हरियो साम्राज्यको सीमा थियो, र त्यसको पारि माथि आकाशको हाराहारीमा हिमालयका पर्वत-शिखरहरू त्यो आक्रान्तबाट उम्केर आफ्नो टाउको खडा गरिरहेका थिए। त्यो सघन हरितिमाको मध्यलाई कुनै धारिलो वक्र खड्गले छिन्न गर्दै, आकाशलाई आफ्नो वक्षमा टल्काउँदै कोशी नदी नीलो फलामे घारको प्रखर ओजमा प्रवाहित हुन्थिन्। तिनताका अनुश्रुति थियो कि त्यहीं गाधिपुत्र महर्षि विश्वामित्रले आफ्नो आश्रम स्थापित गरेका थिए। नदीतटको एउटा सानो अधित्यकालाई देखाएर मानिसहरू भन्ने गर्थे-’विश्वांमित्रको आश्रम त्यही स्थलमा स्थापित थियो ।’ युगल किशोर राम् र लक्ष्मणका गुरु भएपछि आफ्ना ती मेधावी शिष्यहरूलाई एकपटक आफ्नो आश्रमको दर्शन गराऊँ भन्ने उनको इच्छा हुँदो हो, तर यात्रा खण्डित भयो जनकपुरसम्म पुगेर, जहाँ रामले आफ्नो कौशल र पराक्रम सिद्ध गर्ने प्रयत्नमा जनककुमारी सीतालाई पत्नीको रूपमा प्राप्त गरे। रामको बिहा भएपछि स्थिति नै अर्को भयो । उनीहरू आफ्नो राजधानी अयोध्या फर्किए सीतालाई लिएर । यसले गर्दा विश्वामित्रको आश्रमसम्म राम र लक्ष्मणको यात्रा हुन सकेन । यो महान् गौरवबाट चतराको भूमि सदाका लागि वञ्चित रहन गयो । 
जुन कालको यो वृत्तान्त हो त्यस बेला विश्वामित्र एउटा पौराणिक ॠषिका रूपमा मात्र स्मरणीय थिए । विश्वामित्रको शेषपछि सहस्र कण्ठबाट ध्वनित हुने वेदपाठ थामिन पुग्यो। 
आश्रमका पर्णकुटीहरू केही कालसम्म शून्यमा चियाएर उभ्भिरहे, फेरि एक-एक गरी भूमिसात् हुँदै लोप हुन गए । समीप नै पर्खिरहेको वनले बिस्तार-बिस्तार त्यो स्थललाई आफ्नो मातृअङ्गमा पुन: टाँसेर लोप गरिदियो। एउटा उच्चा स्थलको चिह्नको प्रमाणबाहेक अरू केही नरहेकोले अनुश्रुतिको ऐतिहासिकतालाई बल प्राप्त हुन सकेन। उत्तर पहाड- भेगपट्टि किरातीहरू आफ्नो पुरानो स्थितिमा रहे । तिनका लागि विश्वामित्र, उनको आगमन र क्रियाकलाप सपनामा देखेको दृश्यजस्तो एकछिन प्रकट भई बिलाएर गयो । त्यस्तै भयो दक्षिण-पूर्वपट्टिका भिल्लहरूलाई पनि । जङ्गलभित्र रहेका उनीहरूका साना- साना बस्ती आफ्ना पुराना चालमा चलेका चलै रहे। किराती र भिल्लहरूको स्मृतिबाट विश्वामित्र र उनको आश्रमको चहलपहल पूर्णतया लोप हुन पुग्यो भयो- केही पनि चिह्न नछाडेर । जसरी पृथ्वीले उनको चिह्नलाई पुछेर मेटाइदिएको थियो त्यसरी नै यी जातिहरूले पनि मेटाइदिए । 

कालान्तरमा त्यही थलोलाई रोजेर तापसी ब्राह्मणदम्पतीले आफ्नो आश्रम बनाए। स्थान रमणीय थियो, वन-जङ्गलका कन्दमूल र फलफूलले भरिएको र नजिकै तल शीतल जलवाहिनी नदी कौशिकी बगी रहेकी । ठाउँ केही उच्चा भएकोले स्वस्थकर पनि थियो। गार्हस्थ्य जीवनलाई त्यागेर उनीहरू आफ्नो एउटा पुत्रका साथ अरण्यवासका लागि यहाँ पुगेका थिए। उनीहरूले यो पनि सोचेका थिए कि वानप्रस्थमा प्रवेश गरेर कालयापन गर्दा आफ्नो पुत्रलाई पनि ब्राह्मणोचित सद्धघर्म र उच्च जीवनको शिक्षा दिन सुलभ हुन्छ। गाउँमा उसलाई छाडेर आउँदा उसको शिक्षाको राम्रो व्यवस्था हुन सक्दैन भन्ने उनीहरूले देखेका थिए। पुत्रलाई किशोर अवस्थामा, कठोर अनुशासित जीवनमा राखेर शिक्षा दियो भने ऊ आदिकालमा ऋषिहरूको समकक्षी हुन सक्छ भन्ने उनीहरूलाई पूर्ण विश्वास थियो। उनीहरूलाई आफ्नो पुत्रबाट ठूलो आशा पनि थियो। यता पुत्र पनि मेधावी थियो। सानै उमेरमा उसमा ठूल्ठूला लक्षण प्रकट भएका थिए | उसको स्मरणशक्ति पनि अदभुत थियो- एकपटक सुनेको श्लोक उसलाई कण्ठस्थ हुन्थ्यो। उसको कुशाग्रबुद्धिको ठूला-ठूला पण्डितहरूले पनि जनपदमा प्रशंसा गरेका थिए । त्यसकारण उनले पुत्रलाई अरण्यमा आफैँसँग राख्ने विचार गरेका थिए । उसको नाम थियो- सोमदत्त । 

सोमदत्तकै हितलाई ध्यानमा राखेर अरण्यवासी हुनुभन्दा पूर्व नै पुत्रको संस्कार यज्ञपवित सम्पन्न हुनुपर्छ भन्ने मातापिताले विचार गरे। पिता सूर्यदत्तले भने,- 'अन्यथा वनमा त्यसको व्यवस्था सुलभ हुन सक्दैन । माताले पनि समर्थन गर्दै भनिन्- 'सौभाग्यले एक जना विद्वान् महापण्डित पनि आजकल गाउँमा नै छन्, अहिले उनलाई पुरोहित नियुक्त गर्ने सुअवसर पनि हामीलाई प्राप्त भएको छ।' यही निर्णयअनुसार सोमदत्तको द्विजधर्मानुकूल व्रतबन्ध सम्पन्न भयो। जुन निष्ठा र निपुणताका साथ त्यस बालकले यज्ञपवीत संस्कारसम्बन्धी यज्ञादि क्रिया सम्पन्न गप्यो त्यसलाई लक्ष्य गरेर ऋत्विज् एवं ब्राह्मणसमुदायले धन्य-धन्य गरे । उसको संस्कारपूर्ण वेदपाठ र शुद्ध मन्तरोच्चारणले उपस्थित मण्डली मुग्ध हुनपुग्यो र जब ऊ मुन्जको लंगौटी र कौपीन धारण गरी राङ्वखण्डलाई बाया काँधमा राख्दै पलासदण्ड टेकेर भिक्षा माग्न थाल्यो- ॐ भवतु भवतु भिक्षां मे देहि उसको मुण्डित शिरका उपर हल्लिएको गोखुरपरिमाणको शिखा र कृश बालमुखमा चम्किएका युगल चक्षुलाई देखेर सबैले भने कि  यो बालक एउटा श्रेष्ठ ब्राह्मण हुनेछ । महात्माका सबै विशिष्ट लक्षण यस बालकमा विद्यमान छन् ।

पिता सूर्यदत्तले समागत विद्वद्मण्डलीका प्रशंसा सुनेर हर्षित हुँदै मनमनै संकल्प गरे, -यो मेरो वंशमा ऋषि जन्मेको छ । यसको समुचित शिक्षादीक्षामा म अभाव रहन दिनेछैनँ ।

यसरी पुत्रको यज्ञपवित संस्कार सम्पन्न गरेपछि तत्कालै उनीहरू वनतर्फ प्रस्थान गरे । उनीहरूलाई बिदा गर्न सबै गाउँवासी गाउँको सुदूर सीमासम्म आए र मङ्गल-कामनाका साथ सबैले बिदा दिए । सोमदत्तले एउटा सानो कौपीन लगाएको थियो र हातमा उसले पाठ गर्ने गरेको पुस्तक समातेको थियो । उपनयनका दिन जुन पलासको दण्ड टेक्दै उसले भिक्षा मागेको थियो त्यसैलाई टेकेर ऊ बिदाइको दृश्य हेरिरहेको थियो। उसका समवयस्कहरू पनि आएका थिए। तर कसैपट्टि पनि उसको ध्यान थिएन। केवल मातापितालाई बीचबीचमा आग्रह गर्ने गर्थ्यो 'अब कहिले जाने पिता ? कहिले प्रस्थान गर्ने माता ?' उसको बालहृदय कुनै नयाँ अनुभवको रमाइलो सम्भावनाले उकासिएको हुँदो हो, तर ग्रामवासीहरूका लागि उसको यो आग्रह भविष्यमा ऊ निश्चय नै एक सिद्ध पुरुष हुनेछ भन्ने कुराको थप प्रमाण हुन गयो । उत्तर दिशातर्फ प्रस्थान गरेको त्यो ब्राह्मणपरिवारलाई ग्रामवासीले धेरैबेरसम्म हेरिरहे । बटुक सोमदत्त लट्ठी टेकेर, पुस्तकको सानो पोको सम्हाल्दै आफ्नो सानो डेगले छिट्छिटो हिंडिरहेको थियो- अगाडि-अगाडि । एक-दुईपटक आमाबाबुले गाउँतिर फर्केर हेरे पनि, तर उत्तराभिमुखी सोमदत्तले फर्केर हेर्दा पनि हेरेन, एकसुरले अगाडि हिंडि नै रह्यो । ग्रामवासीले यस्तो विलक्षण बालक देखेकै थिएनन्। गद् गद भएर हेदहिदैं उनीहरूका आँखामा धर्मभाव र ममताको आँसु टलपलायो। आँखा पुछ्दै उनीहरू आआफ्नो घर फर्किए । सबैको चर्चाको विषय एउटै थियो,- 'सोमदत्तले प्राचीन ऋषिहरूको मर्यादा थाम्नेछ, यसमा कुनै सन्देह नै छैन ।' त्यस रात गाउँका बालकहरूले आफ्ना मातापिताका मुखबाट पुराणादिमा वर्णित त्यस्ता महान् ऋषिमुनिहरूका कथा सुने जो बाल्यकालदेखि नै धर्मप्रवीण थिए । श्रोता बालकहरूलाई पनि त्यस दिन बडो अभिमान बोध भएको थियो । 

चतरा आश्रममा आएर बालक सोमदत्तको आरण्यकी जीवनको व्रत प्रारम्भ भयो । गाउँमा उसले सुगम जीवन जानेको थिएन । सानै उमेरमा उसलाई पितामाताहरूले दृढ आदेश, कठोर नियम-बन्धन र मुक्त प्रशंसाद्बारा सुगम जीवनबाट विरत गराइदिएका थिए। त्यस कारण ग्रामीण बालकहरूका साथ कौतुकक्रीडा गर्ने समयमा सोमदत्त विद्याभ्यासमा लाग्दथ्यो। तसर्थ आरण्यकी जीवनसँग आफूलाई अवस्थानुकूल पार्न उसलाई कुनै कठिनाइ परेन। एकाबिहानै ब्राह्ममुहूर्तमा, चराचरजगत् निद्रामग्न नै भएको बेला, बालक सोमदत्त पितासँगसँगै शय्या: त्याग गर्थ्यो र एउटा जलपात्र, शुचिवस्त्र तथा कुशासन लिँदै कोशीतटमा पुग्दथ्यो। ब्राह्ममुहूर्तमा कोशीतट असांसारिक स्तब्धताले व्याप्त रहन्थ्यो । वन-जङ्गलको हरितिमा रात्रिको अन्धकारसँग अझै असम्पृक्त भैसकेको हुँदैनथ्यो। आकाशमा उषाको अरुणिमा त्यस समय निस्तेज रहन्थ्यो। प्रात:कालीन पंक्षीहरूको सुरिलो बोली, त्यो प्रगाढ शान्तिलाई सियोको टुप्पाले घोचेजस्तो लाग्थ्यो । विश्राम गर्न नजानेकी कोशी नदी गर्जन गर्दै एकनासले प्रवाहित भैरहन्थिन् । 

आफ्ना मातापिताका साथ सोमदत्त पनि स्नानादि कार्यबाट निवृत्त हुन कौशिकीतटमा नित्य पुग्ने गर्दथ्यो। सोमदत्तको नियम थियो, ब्राह्ममुहूर्तमा उठेर नदीमा स्नानादि सम्पूर्ण दैनिक कार्य सम्पादन नगरी मुखबाट वाणी उच्चारण नगर्ने, मौनव्रत धारण गर्ने । स्नानोपरान्त गङ्गास्तवनपछि मन्डकमा त्रिपुण्ड र देहमा विभूत धारणा गरी नदीको स्वच्छ बालुवातटमा कुशासनउपर पूर्वाभिमुख भएर पद्मासनमा बसी शान्त मुद्रामा ऊ धेरैबेरसम्म गायत्री जाप गर्थ्यो । कम्मरमा बेरेको सानो कौपीन र मुञ्जको लंगौटी बाहेक उसको शरीर निर्वस्त्र रहन्थ्यो। त्यस बेलासम्म पनि उसको मोटो शिर- शिखा चिसै रहन्थ्यो । गायत्री जापपछि दीक्षा-मन्त्रोच्चारण गरेर ऊ भगवतीको उपासना गर्थ्यो, त्यसपछि प्राणायामको लामो क्रिया । तबसम्म सूर्यका प्रथम किरणहरूले सुनको जलपजस्तो पातलो छायाले वनका टुप्पाटुप्पालाई छुन लागेका हुन्थे। अनि ऊ कुशासनमा खडा भएर सूर्यमन्त्रको पाठ गर्दै रविवन्दना गर्दथ्यो। आश्रम फर्केपछि उनीहरू अरणिद्वारा अग्निमन्थन गरेर यज्ञवेदीमा आहवनीय स्थापित गर्थे, अनि उच्च कण्ठस्वरले मन्तरोच्चारण गर्दै चामल, घिउ, जौ र तिल मिसाएको चरुको हवन गर्दथे । सुकेको समिधामा प्रकट भएको अग्नि चटचट शब्दका साथ धूममय जिह्वाद्बारा व्यपाकलाई ग्रसित गर्दै माथि-माथि पुगेर आकाशमा व्याप्त हुन्थ्यो। एक प्रकारको मीठो अन्नघृतमय सुगन्धले वातावरण रङँमगिएको हुन्थ्यो । पितापुत्रको सम्मिलित कण्ठले उच्चारित वेदका ऋचाहरू वायुमण्डलमा तरङ्गित हुन्थे । यंस प्रकार बिहानको अधिकांश भाग देव र पितृको उपासनामा बिताएर देवप्रसादको रूपमा पञ्चामृतको आचमनद्वारा मुख शुद्ध गरी सोमदत्त एउटा पात्रभरी धारोष्ण दूध पिउँदथ्यो । त्यसपछि स्वाध्यायको नियम थियो- कौमुदी पाठ । पिता शिक्षक हुन्थे र पुत्र हुन्थ्यो सतीर्थी शिष्य । 

दिउँसो गाई लिएर सोमदत्त कोशीतटमा पुग्दथ्यो । गाई चराउँदाको त्यही केही घडी मात्र नियमले बाँधिएका हुँदैनथे । नदीको किनारमा हरियो घाँस खोज्दै चर्दै हिँडिरहेकी गाईको पछिपछि ऊ रमाइलो मान्दै हिड्थ्यो र कहिलेकाहीं थाकेको छ भने त्यहीँको एउटा शमीको विशाल वृक्षमुनि पाखुराको सिरान बनाएर कुक्रुक्क परी निदाउथ्यो । उसको लट्टा पनि भूइँमा उसैको नजिक तेर्सिएको हुन्थ्यो । त्यसकै वरिपरि स्वेच्छाले गाई चरिरहन्थी । कोशीको अनवरत गर्जन कहिले पनि थामिन्नथ्यो । 

अरण्यवासको प्रारम्भमा केही दिनभित्रै एक दिन कोशीतटमा गाई चराइरहेका समय सोमदत्तको एउटी बालिकासँग भेट भएको थियो। शमीको शीतल छायामुनि एउटा अपरिचित बालकलाई त्यस्तो अप्ठ्यारोसँग निद्रामग्न अवस्थामा देखेर बालिका चकित भएर उभ्भिरही । उसको जटामय शिखा, विभूतवेष्टित शरीर, त्रिपुण्डशोभित ललाट तथा कटिमा कौपीन र लंगौटी पहिरिएको देखेर ऊ झन् कौतुकताले विस्मित हुन पुगी | त्यही बेला चरेर पेट भरिसकेकी गाईले तृप्तिको ध्वनि झिकी,- ’अब्बाँ $} |’ सोमदत्तको निद्रा भङ्ग भयो। देख्छ त उसका सामु गुभा जस्तो पहेंलो शरीर भएकी एउटी सर्वाङ्गनग्न बालिका चकित भएर उभ्भिरहेकी, छे । 
एकछिनपछि सोमदत्तले प्रश्न गर्‍यो ' हे कनकवदनी बालिके ! तिमी को हौ ?' 
बालिकाले निश्छल उत्तर दिई र भनी , 'म किरातकी छोरी हुँ सुम्निमा । तिमी को हौ नि ए दुब्ला केटा ?' 
सोमदत्त भन्छ 'म आर्यवंशी ब्राह्मण सूर्यदत्तको पुत्र हुँ सोमदत्त।' 
उसले यो पनि बतायो कि ऊ यहीं नजिकैको आश्रममा मातापिताको साथ निवास गर्दछ। र सुम्निमाले चाहिं उत्तरतिरको एउटा पहाडको हरियो स्थललाई औंलाले देखाएर भनी,-'उ: त्यहाँ छ हाम्रो गाउँ । तर सोमदत्त ! तिमीले आफ्नो नाउँ बताउँदा बाबुको नाउँ किन कह्यौ ?' 
सोमदत्तले उत्तर दियो, 'हेर पुत्र पिताबाट जीवनदान ग्रहण गर्छ, तसर्थ त्यो उदात्त दानमय सम्बन्धको विस्मृतिको पाप हामीबाट कदापि हुन सक्दैन। यो कृतज्ञता ज्ञापन हो, बालिके !' 

सोमदत्तका कुरा सुनेर सुम्निमा अझ बढी उत्सुक भई । उसले भनी, 'ल झन् तिम्रै भनाइले पनि त आमाले जन्माएको हुँदा आमाको मान गर्नु पर्थ्यो हैन र ? त्यसैले हामी किराती पैले आमालाई चिन्छौँ, र उनले देखाएको मानिस नै हाम्रो बा हुन्छ।'
सोमदत्त भन्छ, 'हामीहरू आर्यका सन्तति हौं, आर्यका, सुसंस्कृत छौं। तिमीहरू संस्कृतिविहीन बर्बर जातिका किरात हौ । त्यस कारण हाम्रो विचार तिम्रो विचारभन्दा पृथक छन् । माता क्षेत्र हो, अबोध बाले ! क्षेत्रपति त पिता हो । तिमीलाई यसको ज्ञान छैन ।' 

बाल-बालिकामा पनि एक प्रकारको हठ हुन्छ । त्यसैबाट प्रेरित भएर सुम्निमाले भनी ,- *ए बाहुनका छोरा ! आमाले पो आफ्नो छोरालाई तेरो बाउ यो हो भनेर चिन्हाइदिन्छे । बाउ त आमाले देखाएको लोग्नेमानिस पो हो त ।' 

त्यसैबेला सोमदत्तले आश्रमको छेउबाट माताको पुकार सुन्यो। माथि उत्तरतिरबाट पनि एउटा नारीकण्ठको अस्पष्ट वाणी सुनियो जसले सुम्निमालाई डाकिराखेको थियो । ऊँ आमाले बोलाउनुभयो मलाई । जाऊँ है ?
'माताको आह्वान मलाई पनि भयो ।' 
'भोलि यहीं भेटौंला, है बाहुन ’ ऐले जान्छु ।' 
अनि आटव्य जङ्गलमा ऊ लोप भई । सोमदत्त गाई लिएर आश्रम फर्कियो । 

पुत्रको व्यग्र प्रश्नको उत्तरमा पिता सूर्यदत्तले उसलाई सम्झाए, 'माताबाट परिचित हुने प्रणाली पाशविक हो। पशुहरूमा सतीत्व एवं पतिव्रत्य धर्मको शून्यताले सन्तानको परिचय माताबाट हुन्छ। तर पुत्र सोमदत्त ! यस्तो विकारयुक्त प्रश्न तिम्रो मस्तिष्कमा किन उत्पन्न भयो ?' - पिताले किन्चित् शङ्कामा यो प्रश्न गरे । 
सोमदत्तले किरात बालिकासँग हुन गएको विवादको वर्णन पितालाई अवगत गरायो। पिताले भने,- 'पुत्र ! यो अनार्य देश हो। तिमीले अत्यन्तै सतर्कतापूर्वक रहनुपर्दछ । अनार्यहरू पशुधर्मावलम्बी हुन्,तर हामी हौं देवधर्मी ।' 

अर्को दिन गाई चराउन कोशीको तटमा आउँदा सोमदत्तको फेरि सुम्निमासँग भेट भयो। सुम्तिमा साह्रै उत्ताउली, चटपटे र निश्छल केटी थिइ । सोमदत्तचाहिं अत्यन्त शान्त प्रकृतिको गम्भीर बालक । भेट हुनेबित्तिकै सुम्निमाले सोधी,-'हँ सोमदत्त ! हिजो आमालाई माता किन भन्यौ तिमीले ?' 
सोमदत्तले शान्त भएर उत्तर दियो,--'किनकी यो देवभाषा हो ।' 
'सोमदत्त त्यसोभए मान्छे भएर मान्छेको बोलीमा किन बोल्दैनौ तिमी ? देउताको चलन गर्नु हुँदैन मानिस भएर ! मानिस भएपछि मानिसकै चलन गर्नुपर्छ, सोमदत्त !' 
 'सुम्निमा ! ए अबोधबालिके ! हामी ब्राह्मण हौं, तपको बलबाट देवत्व प्राप्त गर्न सक्दछौं । हाम्रो यज्ञ, धर्म-कर्म, 
नियम-साधना, यो सबै मानवताबाट मुक्ति पाउने प्रयास हो, बुझ्यौ ?' 
 'म तिम्रा कुनै पनि कुरा बुझ्दिन सोमदत्त ! तर मलाई लाग्छ, मान्छे भएर देउता हुन खोज्नु असल हैन | मान्छेको धर्म हैन त्यो। मान्छेको बेहोर रहँदैन, त्यसले बानी बिगार्छ । देउता भएर बस्न खोज्दा मान्छे नै हुँदैन। म तिमीलाई राम्ररी सम्झाउन त सक्तिनँ, सोमदत्त -- बुद्धि छैन नि मेरो , त्यसैले । तर हेर न सोमदत्त ! अब सजिलोसँग ’आमा’ भन्नुको साटो 'माता’ भनेर तिमीले आमाजस्ती प्यारी मान्छेलाई कति टाढा पारिदियौ । हुन त ’आमा’ को ठाउँमा ’माता’ मात्रै भन्यौ तिमीले तर ’माता’ भन्दिएर आमाको त्यो न्यानो र प्यारो काखलाई पर पन्छाएनौ र तिमीले ?' अनि अचानक दिक्क मानेर सुम्निमाले भनी,- 'हत्तेरी क्या  ! हेर न कुरा सम्झाउनै सक्तिनँ म ।' 

तर सोमदत्तले सुम्निमाको भनाइको तात्पर्य राम्ररी बुझेको थियो। उसले भन्यो,- 'हेर सुम्निमा माता देवीतुल्य हुन्। आदर, सम्मान र  कृतज्ञताले हामी मातालाई उच्च आसनमा स्थापित गर्छौं। सम्मान र कृतज्ञता ज्ञापनको त्यो महान् भावलाई माता शब्दले मात्र केही अंशमा सम्बन्ध व्यक्त गर्न सक्दछ । आमा त दैनिक जीवनको कौटुम्बिकताको सूचक शब्द मात्र हो।' 

बालिकाले फेरि हठ गरी,- 'घरका जहान-परिवारभित्रैकी त हुन् नि आमा पनि । कुटुम्बको नाताबाहेक अरू के हुन् त आमा ? मनमा बिनसित्ति खेलाइराखेका लहडी कुराले त्यस्तो न्यानो र प्यारो नातालाई बित्थामा टर्रो हुन नदेऊ, बाहुन !' 

सोमदत्तले भन्यो,- 'हामी मातालाई दैहिक सम्बन्धबाट मुक्त गरेर उच्च मर्यादासम्पन्न पार्छौं । त्यही हो संस्कृति ।' 

सोमदत्तको कुराले सुम्निमालाई चित्त बुझेन । उसले भनी,- 'तिमीहरू जेलाई पनि लुगा लगाइदिन्छौ, लुकाइदिन्छौ। जप, तप र यज्ञ गरेर, व्रत बसेर तिमीहरू सद्दे मानिसलाई पनि मुकुण्डो भिराइदिन्छौ, नानाओली पहिरनले भएको जीउलाई ढाकिदिन्छौ, र त्यस्तै नानाथरीका ठूल्ठूला कुरा र नबुझने भाखाले बोलेर त्यतिबिघ्न माया गर्ने आमालाई टाढा न टाढाको को-को उनाउजस्तो पारिदिन्छौ । तिम्री आमाले आफ्नो आङलाई रातदिन त्यत्रो लामो-लामो लुगै लुगाले ढाकेर राखेको हुँदा उनलाई स्वास्नीमानिसबाट देबी देउता बनाउन तिमीहरुलाई सजिलो पर्दो हो, नत्र भने लुगामुन्तिर सबै स्वास्नीमानिसहरूमा जे-जे कुरा हुन्छन् तिम्री आमाको पनि त्यै-त्यै कुरा छन् नि। हामी लुगा नै लाउँदैनौं, यसउसले हाम्री नाङ्गी आमालाई हामी ’माता’ र 'देवी’ जस्तो देख्न सक्दैनौं । नाङी आमालाई कसले देवी भन्छ ?' 

अत्यन्त आहत भएर किञ्चित् कठोर शब्दमा सोमदत्त भन्छ,'है असंस्कृता बालिके ! देवीतुल्य माताका सम्बन्धमा तिमीले यो के अनर्गलप्रलाप गरेकी ? भो, भो, तिम्रो यो पापमय प्रलाप अब बन्द गर ।' 

सोमदत्त रिसाएको देखेर सुम्निमालाई दिक्क लाग्यो। उसले भनी,'तिमी रिसायौ ? मसँग नरिसाऊ न, सोमदत्त ।
'माताका सम्बन्धमा म यस्तो अपशब्द सुन्न सक्दिन बुझ्यौ  ।'- उस्तै आवेशमा सोमदत्तले भन्यो । 
सुम्निमा दु:खित हुन पुगी । उसले भनी,-'मैले बिराए, सोमदत्त ! मलाई छेमा गर । अपशब्द भनेको नराम्रो कुरा हो क्यारे तर मैले त्यस्तो नराम्रो कुरा कहाँ भनें र भन त  ? मैले त यति मात्रै भनेको कि मनमा उब्जिने धेरै थरीका कुरा, जसलाई तिमी ’भावना’ भन्छौ क्यारे, त्यसलाई हामी बस्ने संसारको माटोसँग मेल नखाने अमिल्दो नबनाऊ । भावना भनेको हेर पखेटा लागेको चराजस्तो हो। त्यो चरो छेउ र टुप्पो नभएको यो ठूलो आकाशको फुस्सामा प्वाँख हालेर मनपर्दी उड्न सक्छ; जति माथि जाऊँ भन्यो उति नै माथि पुग्न सक्छ। तर हामीले त धरतीसँग पो नाता राख्नुपर्छ सोमदत्त। मान्छे भएपछि मान्छेकै चालचलनमा बांधिएर बस्नुपर्छ, यो भनेकी पो त मैले, सोमदत्त ! तर म तिमीजस्तो पढे- गुनेकी पनि त छैनँ नि । तिमी, हेर, कति कुरा जान्दछौ, कति सिपालु छौ ।' 

सोमदत्तको चित्त शान्त भयो। तर त्यस दिन उनीहरूका बीच अरू विशेष केही कुरा भएन। सुम्निमा खल्लो मन लिएर घर फर्की र रातभरि उसले निधो गरी कि भोलिपल्टै ऊ सोमदत्तलाई खुशी पार्ने कोशिश गर्नेछ । 

त्यस दिन पुत्र सोमदत्तबाट विवादको वर्णन सुनेर पिता सूर्यदत्त अत्यन्त प्रसन्न भए र 'साधु साधु' भने । 
भोलिपल्ट सोमदत्त र सुम्निमाको भेट भएन किनभने सोमदत्त सधैंको जस्तो गाई लिएर नदीतटतर्फ जान सकेन। सुम्निमा धेरैबेरसम्म शमीको वृक्षमुनि त्यो ब्राह्मणबालकको प्रतीक्षा गर्दै बसिरही । घरबाट तल झर्दा उसले अँजुलीभरी पहाडी फूल टिपेर ल्याएकी थिई | बेलुकीपख निराश भएर त्यही शमीवृक्षमुन्तिर सोमदत्त बस्ने गरेको ठाउँमा सबै फूल छर्किएर ऊ  घर फर्की । 

दिउँसोको गाई चराउने नियममा सोमदत्तलाई बाधा पर्न गएको थियो एउटा राजकुमारको आगमनले, जो मृगयाका लागि ससैन्य अटवीमा आएका थिए । जब उनले थाहा पाए कि त्यहाँ एक पुण्यात्मा तपस्वी ब्राह्मणको कुटी पनि छ- आफूसँग आएका सैन्य, अङ्गरक्षक तथा रथलाई तपोभूमिको शान्ति भङ्ग नहोस् भन्ने हेतुले टाढै छाडेर उनी दर्शनार्थ त्यो आश्रममा पुगे । उनले भने,-'महाभाग द्विजश्रेष्ठ  । म राजकुमार मृगया गर्नको लागि यहाँ आएको हुँ, मेरो सादर अभिनन्दन स्वीकार होओस् तथा मबाट राजपुत्रानुकूल सेवा ग्रहण गर्ने कृपा रहोस् ।' 

नतशिर गरी उभ्भिएका राजकुमारलाई सूर्यदत्त र उनकी पत्नीले आशीर्वाद दिँदै दुवै हात उठाए। 
राजकुमारले फेरि सोधे,'हे पुण्यात्मा ! के तपाईंहरूको यज्ञादि निर्विघ्नपूर्वक भइरहेको छ ? यहाँका अनार्य जातिबाट कुनै विघ्न-बाधा त परेको छैन ?' 
ब्राह्मणले वरिपरिका अनार्यबाट हुने गोवध तथा हिंसाको चर्चा गर्दा राजकुमारले अत्यन्त शौर्ययुक्त वाणीमा आफ्नो सेनालाई सम्बोधन गर्दै भने,-' ल जाओ नजिकका गाउँ-गाउँमा गएर किरात र भिल्ल जातिका प्रमुख व्यक्तिहरूलाई राजाज्ञा सुनाउँदै यहाँ बोलाएर ल्याओ ।' 
यति भनी ब्राह्मणदम्पतीलाई विनम्र सम्बोधन गर्दै भने,ब्राह्मणदेव ! क्षत्रियको धर्म हो ब्राह्मणको सेवा गर्नु, त्यसको प्रतिपालन अवश्य हुनेछ ।' 

केही समयपछि एकएक गर्दै अरण्यनिवासी भिल्ल तथा किरात जातिका प्रमुख व्यक्तिहरू आश्रमको प्राङ्गणमा एकत्रित हुन थाले । तिनीहरू प्राय: सर्वाङ्गननग्न  थिए । भिल्लहरूको चिल्लो कालो शरीर र किरातीहरूको पहेंलो शरीर, यी दुवै आफ्ना-आफ्ना जाति-समूह बनाएर आश्रमको दुई पार्श्वमा बस्दै आएका थिए। भिल्लहरूको लामो कपालमा मयूरपंख मुकुट शोभित भएका थिए, र छाती र कम्मरमा कौडीका झुप्पाहरू । किरातीहरूले चाहिं त्यति श्रृङ्गारको परिधान पनि पहिरिएका थिएनन्। उनीहरूजस्तै उनका स्त्रीहरू पनि निर्वस्त्र नै थिए। उनीहरूमध्ये धेरैजसोले कपालमा रक्तगुराँसका चहकिला फूल घुसारेका थिए । कसैले आफ्ना स्तनपेयी सन्तानलाई छातीमा टाँस्दै आफूसँगै ल्याएका थिए। ती जङ्गलनिवासीका साना-साना केटाकेटीहरू पनि बूढाहरूको हल्लीखल्लीमा सामेल भएका थिए र आफ्ना-आफ्ना अभिभावकहरूसँग टाँस्सिएर विस्मित भई यताउता  हेर्थे। सुम्निमाचाहिं त्यहाँ थिइन। ऊ बिहानै घर छोडेर कोशीतट गएकी थी- सोमदत्तलाई पर्खिन | त्यसैले आश्रमको यो विराट् सभाको उसलाई पत्तो नै भएन । ऊ त एक्लै नदीको बगरमा सोमदत्त आउँछ कि भनेर दिनभरि पर्खेर बसिरहेकी थी ।

प्रधानकुटीको द्वारसामु उभ्भिएर राजपुत्रले समवेत किराती-भिल्लमण्डलीलाई ओजस्विलो स्वरमा सम्बोधन गरे। गोबर र कोशीको लेसिलो माटोले लिपेको स्निग्ध प्राङ्गणका मध्यमा निर्मित स्थायी यज्ञवेदीसमीप कुशासनमा सूर्यदत्तको परिवार बसेको थियो। प्राङ्गणपरतिर किरात-भिल्लहरूको हूल तपोभूमिका वृक्षको छहारीमुनि एकत्रित भएको थियो। मध्यआकाश पार गरेर सूर्य पश्चिमतर्फ ढल्किन लागेको थियो। राजकुमारले भने,-'उपस्थित भिल्ल-किरातहरू हो ! हिमालयसम्मको भूभाग हाम्रा पुर्खाहरूबाट विजित भएर हाम्रो संरक्षणमा छ। युद्धमा परास्त भएर तिमीहरूले हाम्रो विजयलाई स्वीकार गरेका छौ। यहाँ आश्रम स्थापना गरेर निवास गरिरहेको यो ब्राह्मणपरिवार हामीबाट पूज्य छ। अत: यो परिवारलाई प्रत्येक साधनद्वारा संरक्षण र सुविधा प्रदान गर्ने हाम्रो परम उद्देश्य हो।' 

राजकुमारका कुरा सुनेर त्यहाँ उपस्थित किरात-भिल्लमण्डलीमा एउटा सानो हलचल भयो । उनीहरूमा गाइँगुईँ कुरा हुन थाल्यो । अनि एउटाले उभ्भिएर राजकुमारलाई सम्बोधन गर्दै भन्यो,'हे राजकुमार ब्राह्मणपरिवार हाम्रो यो थलोमा आएदेखि हामीले जो सकेको मद्दत र हेरविचार गर्ने गरेका छौं। आश्रम खडा गर्न पनि हामीले उहाँलाई मद्दत गरेकै हौं; वन फाँडेर ठाउँलाई सम्म पार्दियौ । आश्रमको कुटीलाई चाहिने सरसामान पनि जोरिदियौं र हामी आँफैले आफ्नो जनबल लगाएर यी सबै कुटीहरू खडा गरिदिएका हौं। गाउँभरिमा सबैभन्दा बढी दूध दिने भरखर बियाएकी बाच्छोसमेतकी काली गाई हामीले नै उहाँलाई चढाएका हौं । र, हरबखत चाहिरहने अरू सरसामानको चाँजो पनि मिलाइदिने गरेका छौं, होइन त सूर्यदत्त ब्राह्मण ?' 

सूर्यदत्तले केही उत्तर दिनुभन्दा पूर्व नै राजपुत्रले त्यो किरातवक्तालाई किन्चित् आधिकारिक वाणीमा प्रश्न गरे,-'तिमी को हौ ?' 
उसले भन्यो,-'म उ: त्यो माथिको किरातगाउँको साहिँलो बिजुवा हुँ राजकुमार। यहाँ भेला भएका किरातीहरू मेरा बातुङ भाइ हुन् ।' 
राजपुत्रसँगै उभ्भिएको एउटा अङ्गरक्षक सेना अधिकारीले राजपुत्रलाई सम्झाउँदै भन्यो, 'स्वामीको कीर्ति अमर रहोस् ! बिजुवा भनेको एक प्रकारको धामी हो; हाम्रो पुरोहितसरह हो र ऐले बोल्ने यो मानिस किरातहरूको प्रमुख हो ।' 
उसको कुरा सुने पछी राजपुत्रले भने,- 'हेर बिजुवा ! तर तिमीहरूले गोवध र हिंसा गरेर यो तपोभूमिको पवित्रतालाई बारबार नष्ट गर्ने गरेका छौ। त्यसो हुँदा ब्राह्मणपरिवारको तपस्यामा विघ्न परेको छ। आजदेखि तिमीहरू सबैलाई यो राजाज्ञाद्बारा यस क्षेत्रमा गोवध निषेध गर्ने आदेश दिइन्छ। यो तपोभूमिको सान्निध्यमा कुनै पनि प्रकारको हिंसा राजाज्ञाद्बारा आजदेखि वर्जित भयो, राजाज्ञाद्बारा आजदेखि वर्जित भयो ,राजाज्ञाद्बारा आजदेखि वर्जित भयो ।' 

भिल्ल किरातहरूको समूहमा फेरि खलबल भयो । उनीहरू आपसमा कुरा गर्न लागे। केही चर्काचर्की पनि भयो । बिजुवा फेरि उभ्भियो। 'हे राजपुत्र ! हुन त हामी पराजित भएका हौं । भिल्लहरू पनि पराजित भएर आफ्नो प्रान्तको देशलाई छोडेर हिमालयका कुनाकाप्चा खोज्दै हाम्रो थलोनजिक जङ्गल-पर्वततिर आएर बस्न थालेका हुन्। तर अहिलेको यो राजाज्ञा पराजितका निम्ति पनि कठोर ठहरिन्छ । हे राजपुत्र ! यसलाई स्वीकार गर्दा हाम्रो रीतिथितिमा ठूलो विघ्न पर्छ।' 

भिल्लसमूहबाट पनि एउटा भिल्ल उम्भियो। उसले भन्यो, 'त्यो माथिको सानो पहाडी थुम्कोमा हामी दुवै जातिको पूजा हुन्छ राजपुत्र। त्यहाँ हामीले हाम्रो पूजाको नियमानुसार सुँगुरपाठा चढाउने गरेका छौं। त्यो चढाउन पाएनौं भने अन्धेर हुन्छ, राजपुत्र !' 

राजकुमारले कुनै बाधा स्वीकार गरेनन् । उनले घोषणा गरे कि राजाज्ञा अटल छ । दृढताको भावनाले उनको क्षत्रिय मुहार दीप्त थियो । बरु सूर्यदत्तले किराती भिल्लहरूलाई सम्झाउँदै भने, 'ल भइहाल्यो यसो गरौ, तिमीहरूलाई त्यो ठाउँ पूजानिमित्त चाहिएको छ भने भयो, तिमीहरूकै रहोस् त्यो स्थान । तर त्यहाँ सुँगुरको हिंसा नगर्नू । त्यो ठाउँ आजदेखि वराहक्षेत्र कहलाउनेछ र हाम्रा पुराणमा वर्णित वराहअवतारको द्योतक त्यो स्थान हुनेछ ।' 

राजपुत्रले सभा विसर्जन गरे । त्यहाँ एकत्रित नरनारीहरू हृदयमा भविष्यका प्रति आशङ्का गर्दै आआफ्नो घर फर्किन लागे। वन-मार्गमा उत्तेजित विवाद हुन लाग्यो। तर साँझ पर्न लागेकोले उनीहरू छिट्छिटो पयर चाल्दै थिए | एउटा भिल्लले किराती बिजुवालाई भन्यो, 'ल बिजुवाबा ! अब तिम्रै घरतिर आउँछु म सल्लाह गर्न ।' साँझतिर खिन्न मन लिएर सुम्निमा जब घर फर्की, घर शून्य थियो । व्यग्र भएर उसले कराउँदै आमालाई बोलाई । उसको रुदनकम्पित चीत्कारको प्रतिध्वनि मात्रै आयो । गाउँघरमा कोही पनि थिएनन् । 'कहीं कतै एक जना पनि छैन । किन यस्तो ? यस्तो त कहिल्यै भएको थिएन । सुम्निमा ए बा ए आमा गर्दै रहीरही ऊ चिच्च्याउँन थाल्छे । उसलाई अचानक संसारमा एक्लै भएको अनुभव हुन्छ। कता-कता ’डर’ लागेजस्तो पनि हुन्छ। ऊ सोमदत्तलाई सम्झिन्छे। ऊसँग पनि त भेट भएन आज | ऊ पनि आफ्नो आश्रममा एक्लै पो पर्न गएको छ कि ? सुम्निमालाई अब उसको पनि चिन्ता भयो। उसले कराएर फेरी बा आमा पुकारी !' उसको मसिनो बालिका-स्वर घना हुँदै गएको वनपर्वत प्रान्तमा सेलायो। उसले फेरि आग्रहकण्ठले बोलाई सोमदत्तलाई ।

कतैबाट केही उत्तर नआएकोले अत्यन्त विकल भएर घरको पिंढीमा बसेर ऊ रुन लागी । यसरी धेरैबेर सम्म रोएपछि गाउँ फर्किरहेका मानिसको हूलको कल्याङमल्याङ स्वर सुनियो। त्यो स्वरमा बालकहरूको कण्ठस्वर पनि मिसिएको थियो। सुम्निमाले आँसु लतपतिएको मुख उठाएर अन्धकारमा चारैतिर फर्किएर मानिसको आकार खोज्न थाली । त्यही बखत उसका आमाबाले घरको आँगनमा प्रवेश गरे । आतुर र व्यग्नताका साथ उनीहरूसँग टाँस्सिँदै उसले भनी,- 'किन मलाई एक्लै छोडेर हिंडेको ? सोमदत्तलाई के भो, हँ बा ’ हँ आमा...... ?' 
आमा भन्दछिन  'कै भो मेरो छोरीलाई आज ? किन यसरी रुन्छे ? तँलाई अचेल के भैरेछ, हँ छोरी ? को सोमदत्त भनेको ?' 
सुम्निमालें घुँक्क-घुँक्क रुँदै भनी, 'आश्रमको बाहुनको छोरा सोमदत्त ।' 
आमाको सट्टा उसको बाले यसको उत्तर दिए,- 'हेर छोरी तेरो सोमदत्तहरू आनन्दसाथ छन् बरु हामी पो त उनीहरूले गर्दा गाउँमा टिक्नै नसक्ने हुन थाल्यौं ।' 
सुम्निमा अब आश्वस्त भएर लाडे भई। उसले बासँग टाँस्सिएर भनी,- 'सोमदत्त बिचरोले के गर्‍यो र, बा ?' 
बाले यसको उत्तर दिएनन्, बरु आँगनतिर फर्किएर भने,- 'खोइ त्यो भिल्लयुवक ? कता लागेछ?' 
अन्धकारबाट एउटा कालो मूर्ति प्रकट भएझैं भिल्लयुवक नजिकै आयो । उसले भन्यो, 'बिजुवाबा ! म यहीं त छु नि ! तपाईंहरूले खुशीसाथ नबोलाउञ्जेल कसरी पस्थें म तपाईंको घरमा ?' 
'ए यही थियौ हेर्न, हाम्री छोरी सुम्निमाको चाला । यसैले गर्दा तिमीलाई बोलाउनै बिर्सिए !' 
यति भनेपछि दुवै जना पिंढीमा बसे । दुवैका बीच सल्लाह, परामर्श हुन थाल्यो । सुम्निमाकी आमाचाहिं कोठामा गएर आगो सल्काउन लागी- भोजन तैयार पार्ने तरखरमा । सुम्निमा पिंढीमै आफ्नो बाउको पिठयूँमा ढेप्पिएर उनीहरूको कुरा सुन्न लागी । भिल्लको भनाइ थियो, जङ्गलभित्र हामीले आफ्नो रीतिथिति छाड्न हुन्न, आश्रमलाई ध्वस्त पारेर ब्राह्मणपरिवारलाई लगारिदिनुपर्छ। सुम्निमाले नाकेस्वरमा बिस्तारै सोधी,- 'अनि सोमदत्तको के हुन्छ नि बा ?' 
 भिल्ल आफ्नो योजनाको वर्णनको प्रवाहमा भन्दै गयो, 'उनीहरू जहाँ जान मन लाग्छ जान्छन्, र यदि क्षत्रियहरू उनीहरूलाई फेरि यहाँ जमाउन आए भने युद्दको घोषणा गर्नुपर्छ-समर रचाइदिनुपर्छ ।' 

यता बिजुवाको अर्ती चाँही थियो शान्तिको पक्षमा । उसले आफ्नो भनाइ राख्यो, 'अब हेर भिल्लयुवक युद्धमा हामी धेरैपटक परास्त भइसकेका छौं । हो कि होइन? त्यसो हुँदा हाम्रो जाति मासिँदै-पातलिँदै गइरहेको छ। अब हामीले त्यो हालैको अन्तिम र ठूलो युद्धलाई पनि बिर्सन हुन्न । त्यो युद्धमा तिमी भिल्ल र हामी किरातीहरूको दोहोरो शक्तिउपर आर्यहरूको शस्त्रास्त्रले भारी विजय पाएको थियो, र हामी दुवै जातिका स्त्रीपुरुष सखाप भएर प्राय: निर्मूल भइसकेका थियौं । अहिले भरखरै फेरि पलाउन थालेका छौं बोटबिरुवाजस्तो । त्यसो हुँदा युद्धको सल्लाह सर्वनाशको सल्लाह हो भिल्लयुवक।' 

भिल्लचाहिं तात्तातो बोलीमा बिजुवाको तर्कको खण्डन गर्थ्यो र बराबर भन्थ्यो,- 'हेर्नुस् बिजुवाबा ! बरु यो अन्याय सहनुभन्दा त मरेर सखाप हुनु नै बेस हो के।' 
बिजुवाले फेरी शान्त स्वरमा उत्तर दियो,- 'भिल्लयुवक ! तिमी रिसको तातो झोक झिकिरहेका छौ। बाँचेका मानिसलाई पो न्याय-अन्यायको खोजी हुन्छ, मरेर सखाप नै हुने हो भने त्यसको के तात्पर्य रहन जान्छ भन त !' 
सुम्निमाले उनीहरूका कुनै पनि कुरा राम्ररी बुभन सकेकी थिइन, तर उसले यति त बुझेकी थी कि बा न मार्ने, न मर्ने पक्षमा छन्। ऊ आफू पनि मर्न चाहन्नथी, त्यसैले बाबुको भनाइ उसलाई मन परिरहेको थियो। 
यता भिल्ल अझै आवेगमै थियो। उसले झोक्किएर भन्यो, 'मरे पनि के त बिजुवाबा, धर्म नै हुन्छ, पुण्य नै हुन्छ।' 

बिजुवाले फेरी सम्झायो,- 'हेर भिल्लयुवक ! तिमी त आर्यहरूकै जस्तो कुरा गरिरहेका छौँ- मरेपछि पाइने धर्म र पुण्यका कुरा गरिरहेका छौँ । बाँच्नलाई पो युद्ध गर्ने सल्लाह मान्न सकिएला, तर मरेर पाइने धर्मका लागि युद्ध गर्ने कुरा किमार्थ पनि मान्न सकिन्न । उनीहरूले एउटा ठूलो महाभारत धर्मको नाउमा गरे। के पाए, लासैलासको पर्वतबाहेक ? अहँ, म तिम्रो ’युद्ध गर्नुपर्छ’ भन्ने सल्लाह मान्दिनँ । उनीहरूसँग मिलेर बस्नमै सबैको भलो छ। उनीहरूको साँधभत्र गाई काट्न दिँदैनन् भने गाई काट्न पाएनौं भनेर हामी आफैं काटिन खोज्नु बेस होइन हेर। उनीहरूको साँधभन्दा अलिक मास्तिर हाम्रो गाई काट्ने थलो सारिदिऊँ, त्यहाँबाट यो बन्देज लाग्दैन। र यदि हामी फेरि बसाईँ जान चाहन्नौं भने गोवध पनि बन्द गरिदिऊँ भिल्लयुवक।' 
'यहाँ गोवधको मात्र कहाँ कुरा भो बिजुवाबा, सुँगुरपाठा चढाउन पनि त रोकियो त्यो थानमा ?' 
'हेर भिल्लयुवक के भो त? म बिजुवा हुँ, अर्को त्यस्तै थलो तोक्दिन्छु।' 

तैपनि बिजुवाको कुरा भिल्लले मानेन । उसले भन्यो,- 'बिजुवाबा यसो गर्नूस तपाईंका बातुङ भाइहरू जती पनि छन जम्मैलाई बोलाउनुस् ।' रातभरि बिजुवाको घरमा किरातीहरूको सभा भयो । उनीहरूले एउटा गाई काटेर भोज खाए, र खूब जाँड पिएर लट्ठ भए। सुम्निमा र उसकी आमा अतिथिहरूको सेवामा व्यस्त थिए । बिहानपख सभामा उपस्थित सबैले बिजुवाको समर्थन गर्दै भने कि 'बिजुवाले भनेको कुरा ठीक हो । हामी सबै उनैले भनेको मान्छौ ।' 
त्यो भिल्लयुवक तल दक्षिणतिरको समथल भूमिको जङ्गलको गाउंतिर फर्कियो । 

रातभरि नसुतेकी सुम्निमा बिहानीपख त्यहीं पिंढीमा निदाई । ऊ रातिको निर्णयले निकै प्रसन्न थी । बिहानको भात खान आमाले उठाउँदा ऊ खुशी हुँदै फुर्तीसाथ उठी | उठ्नासाथ सबभन्दा पहिले उसलाई सोमदत्तको सम्झना आयो । आमाले दिएको रात्रिओजका निम्ति पोलेको मासुको एक टुक्रा र एक गाँस भात टिपेर मुख पुछ्दै ऊ तल कोशीको तटतिर दुगुर्दै ओर्ली, राति सभामा बाले गरेको निर्णय सोमदत्तलाई सुनाउने उसलाई निकै हतार भईरहेको थियो । 

गाई लिएर सोमदत्त पहिलेदेखि नै त्यहाँ पुगिसकेको थियो। ऊ पनि सुम्निमालाई हिजोको आश्रमको घटना सुनाउन चाहन्थ्यो। स्वाँस्वा र फ्वाँफ्वाँ गर्दै, नाक पुछ्दै सुम्निमाले भनी,- 'सोमदत्त सोमदत्त !' 
कोशी नदीतर्फ झर्न लागेका बखत कुद्दाकुददै उसले रक्तगुराँसको एक फूल टिपेर कपालमा घुसारेकी थी । 
सोमदत्तले शान्त स्वरमा भन्यो,- 'सुम्निमा ! हिजो दिउँसो हाम्रो आश्रममा एक जना प्रतापी राजकुमार आएका थिए 
यता सुम्निमा पनि हतारिएर भन्न लागी,- 'हेर सोमदत्त त्यो भिल्लको कुरा हामीले मानेनौं ! अब लडाईँ नहुंने भो थाहा पायौ।' . 
सोमदत्त आफ्नै कुरा भन्दै थियो, 'त्यो क्षत्रिय राजकुमारले अब यो तपोभूमिको क्षेत्रलाई कसैले अपवित्र गर्न पाउँदैन भनेर राजाज्ञा सुनाए सुम्निमा।' 
सुम्निमा पनि आफ्नै सुरमा भन्दैथी,- 'त्यो गाई मार्ने कुरा थियो नि सोमदत्त गाई मार्ने कुरामा अड्डी लिएर मानिसले नै सखाप हुनु हुन्न भनेर बाले भन्नुभयो; हेर सोमदत्त..... !' 
सोमदत्तले सुम्निमाका कुरातर्फ ध्यानै नदिएर भन्यो,- 'क्षात्रशस्त्रास्त्रले यो तपोभूमिलाई अब आफ्नो संरक्षणमा लियो सुम्निमा । अब धर्मको निर्बाध गति प्रवाहित हुन्छ यो अरण्यभूमिमा ।' 
यता सुम्निमाले भनी,- 'बुझ्यौ सोमदत्त ! हाम्रो बाले के भन्नुभो, हाम्रो बा के भन्नुहुन्छ भने धर्मलाई मानिसभन्दा माथि राख्नु हुन्न, धर्मको नाउँमा मान्छेकै नाश हुनु असल कुरा होइन रे सोमदत्त !' 
यता सोमदत्तले आफ्नो अचल दृष्टि सोझै अगाडि स्थिर राखेर भन्यो,- 'गोमाता अब सुरक्षित हुने भइन्; पशुपक्षीहरु निशङ्क भए सुम्निमा' 
सुम्निमालाई सबै कुरा सुनाइसक्ने हतार थियो। 'बुझ्यौ सोमदत्त अनि बाले भन्नुभयो, मानिस मारिएर सखाप नहुन् भन्नको निम्ति पशु मार्न पनि बन्द गर्नुपर्छ! त्यो भिल्ल केटो थियो नि त्यो त धर्मको नाउँमा हाम्रा किरात दाजुभाइलाई अब लडाइँ गर्नुपर्छ भनेर उकास्दै पो थियो ।' 
यता सोमदत्तले आफ्नो कुरा टुङ्ग्याउँदै भन्यो, 'सुम्निमा | आज अपूर्व शुभ दिन हो। म अत्यन्त प्रसन्न छु आज ।आकाशमा देवी-देवताहरू पनि परम सन्तोषमा होलान्। आज अधर्मको उपर धर्मको विजय भएको छ सुम्निमा, यो तपोभूमिमा आर्यध्वजा गाडिएको छ ।' 
'म पनि त असाध्यै खुशी छु नि सोमदत्त । त्यसैले त यो खुशीको कुरा सुनाउन म दुगुर्दै आएकी । बडो रमाइलो दिन हुने भयो है आज हाम्रो। तिमीलाई पनि केही हुँदैन, हामीलाई पनि केही हुँदैन । हामी कसैलाई केही हुँदैन सोमदत्त ।

गुराँसको रातो फूलले सिँगारिएको कपालको छायामुनि झल्मलाइरहेको उज्यालो अनुहारमा सुम्निमाका चञ्चल आँखा आनन्दले चम्किरहेका थिए | 
'थाहा छ सोमदत्त, मेरो बा बिजुवा हुनुहुन्छ। उहाँले भोलि अर्को ठाउँ देखाउने हुनुभएको छ-- सुँगुरपाठा चढाउने ठाउँ ।' 
'सुम्निमा के सुँगुरपाठा चढाएर देवता प्रसन्न हुन्छन्?' 
'ल नत्र कसरी हुन्छन् त ?'
'देवता त यज्ञबाट प्रसन्न हुन्छन दानादिबाट प्रसन्न हुन्छन, बुझ्यौ सुम्निमा !' 
सुम्निमाको चित्त बुझ्रेन,- 'उनीहरू पनि हामीजस्तै त हुन् नि सोमदत्त ! देउताहरू रिसाए भने सुँगुरपाठा पाएर खुशी हुन्छन्। त्यसैले त सुँगुरपाठा दिएर रिझ्राइन्छ नि तिनीहरूलाई । उनीहरूले पनि आफ्नो भाग पाएपछि सन्तोष गर्नुपर्छ। अनि हामीलाई कुनै किसिमको दु:ख हुँदैन। त्योभन्दा बढ्ता हामीले अरू केही पनि गर्नु पर्दैन उनीहरुलाई, र उनीहरूले पनि त्योभन्दा बढ्ता खोज्न हुँदैन । त्यत्ति हो तिनीहरूको भाग ।' 
सोमदत्तले वेद, उपनिषत् र धर्मग्रन्थहरूको राम्रो अध्ययन गरेको थियो। उसले सुम्निमाको अज्ञानता बुझेर सम्झाउँदै भन्यो, 'हेर सुम्निमा देवताका सम्बन्धमा तिमीहरू अज्ञानताको गहन अन्धकारमा छौ । देवताको सत्य रूप त हाम्रो हृदयभित्र निवास गर्छ। त्यो हृदयमा बस्ने देवता र ब्रह्माण्डमा व्याप्त देवता एउटै हो- आत्मा र परमात्मा । यज्ञ दानादिले स्वर्गलोक, प्रेतलोक आदि अनेकानेक लोकका देवी देवताहरुलाई त्रिप्त पार्दै आफ्नो आत्मामा रहेको परब्रह्मरूप परमेश्वरको पनि आराधना हुन्छ ।' 
उठेको दाहिने हातको हत्केलालाई सुम्निमातर्फ पारेर सोमदत्तले प्रवचन गर्दै भन्यो,- 'बुझ्यौ, सुम्निमा ?' 
सुम्निमाले पटक्कै बुझिन । अन्यौलमा परेर उसले यति मात्रै भनी,- 'मान्छेभित्र त मनुवा पो बस्छ सोमदत्त, बाले भनेको | द्यौताहरू त आफ्ना-आफ्ना ठाउँमा बस्छन्-- कोही पहाडको चुचुरामा बस्छन्, कोही खोलामा बस्छन्, कोही भीरको ढुङ्गामा, कोही वनमा, र कोही चाँही खेतबारीमा । हामीभित्र त मनुवा बस्छ सोमदत्त। बा भन्नुहुन्छ, यी दुई एउटै खालका हैनन् रे; यिनीहरूलाई छासमिस गर्न पनि हुन्न रे। यिनीहरूको भिन्नाभिन्नै थान्को छ, यिनीहरू भिन्नाभिन्नै बाँच्छन् र भिन्नाभिन्नै काम गर्छन्।' 

सोमदत्तले यही बुभ्यो कि किरातबाला एकदम अपठित छ, ज्ञानशून्य छ र घोर अज्ञान अन्धकारमा छ। उसमा दयाको भाव जाग्रत् भयो, र भन्यो, 'ए अबोधबालिके ! तिमीहरू ठूलो भ्रमजालमा फसेका छौ । सांसारिकताको मछुवाले तिमीहरूलाई शारीरिकी जालमा माछा फसाएजस्तै फसाएर राख्या छ। अहिंसाभन्दा ठूलो धर्म केही पनि छैन- 'अहिंसा परमो धर्म’ र धर्म सर्वोपरि छ, मानवोपरि पनि ।' 
समय-समयमा उनीहरूका बीच यस्तै खालका कुरा हुन्थे । स्पष्ट स्नेहको भावना लिएर सुम्निमा त्यहाँ पुग्दथी, सोमदत्त पनि कोशीतटमा ऊसँग कुरा गर्दा र उसलाई सम्झाउन पाउँदा रमाइलो मान्दथ्यो। सुम्निमा सजिलैसँग आफ्नो अज्ञानता स्विकार्थी र भन्थी,- 'तिमी असाध्य बुद्धि भएका छौ, पढेका छौ, कत्ति कुरा जान्दछौ हगि सोमदत्त।' सुम्निमाले यसो भन्दा सोमदत्त खुशी हुन्थ्यो । 
कहिलेकाहीं भने सुम्निमा ढिपी समातेर बहस गर्न लाग्थी। त्यस्तै एक दिन मध्याह्न गर्मीमा कोशीतटको बालुवा तातेर रन्किएको थियो। वन-जङ्गलका पक्षीहरू रूखका झ्याम्म परेका हाँगाभित्र उफ्री-उफ्री खेल्दै थिए । शमीको झ्याम्म परेको बोटको टुप्पाका झिना-मसिना हाँगामा रङ्गविरङ्गका चराहरू उफ्रिँदै रमाइलो गर्दै थिए। सधैंको जस्तो वृक्षका छहारीमुनि बसेर सोमदत्त र सुम्निमा बात मारिरहेका थिए। 

'यस्तो यो गर्मीको याम बडो अल्छीलाग्दो हुन्छ। मनमा के-के कुराहरु आइराख्छन, त्यो बालुवामा उठिरहेको तातो बाफजस्तो । तिमीलाई त्यस्तो हुन्न सोमदत्त ?'